Ο Palmer Luckey εξήγησει ότι η συσκευή είναι εμπνευσμένη από το Sword Art Online, την ιαπωνική σειρά μυθιστορημάτων που έγινε anime, στην οποία οι παίκτες είναι παγιδευμένοι σε ένα online παιχνίδι ρόλων, όπου ο θάνατος στο παιχνίδι σημαίνει θάνατο στον πραγματικό κόσμο λόγω του φονικού ακουστικού "NerveGear" που φορούν.

Ο Luckey ξεκίνησε την Oculus το 2012, πριν την πουλήσει στο Facebook έναντι 2 δισεκατομμυρίων δολαρίων το 2014.
Όσο παρέμενε στο «τιμόνι» της εταιρείας, δημιούργησε το Oculus Rift και άλλες τεχνολογικές εφαρμογές VR στις οποίες στηρίζεται το μεγάλο στοίχημα της Meta στο metaverse - έναν εναλλακτικό κόσμο όπου ο καθένας θα μπορεί να εργάζεται, να συναντά φίλους και να παίζει χωρίς να βγαίνει από το σπίτι του - με την προϋπόθεση ότι διαθέτει ένα VR headset φυσικά. 

«Η ιδέα του να συνδέεις την πραγματική σου ζωή με το εικονικό σου avatar με γοήτευε πάντα - υψώνεις αμέσως το διακύβευμα στο μέγιστο επίπεδο και αναγκάζεις τους ανθρώπους να επανεξετάσουν εκ βάθρων τον τρόπο με τον οποίο αλληλεπιδρούν με τον εικονικό κόσμο και τους παίκτες μέσα σε αυτόν», έγραψε ο Luckey σε μια ανάρτηση στο blog που έχει πλέον γίνει viral.

«Μόνο η απειλή σοβαρών συνεπειών μπορεί να κάνει ένα παιχνίδι να φαίνεται αληθινό σε εσάς και κάθε άλλον συμπαίκτη».

Στο "game over" σας ανατινάζει το κεφάλι

Ο Luckey, ο οποίος εγκατέλειψε την Oculus το 2017 και ίδρυσε την Anduril Industries, μία εταιρεία υψηλής στρατιωτικής τεχνολογίας, περιγράφει λεπτομερώς ότι εργάζεται σε μια πραγματική έκδοση του NerveGear και βρισκόταν «στα μισά» του δρόμου.

«Τα κακά νέα είναι ότι μέχρι στιγμής έχω βρει μόνο το μισό (σ.σ της τεχνολογίας) που σε σκοτώνει», έγραψε. «Απέχουμε πολλά χρόνια από το άλλο, τέλειο μισό της VR εξίσωσης».

Ο Luckey εξήγησε ότι η συσκευή είναι συνδεδεμένη με «τρεις εκρητικές μονάδες» που συνδέονται με έναν φωτοαισθητήρα που μπορεί να ανιχνεύσει πότε η οθόνη αναβοσβήνει με κόκκινο χρώμα σε μια συγκεκριμένη συχνότητα.

«Όταν εμφανιστεί η συγκεκριμένη οθόνη game-over, τα εκρηκτικά πυροδοτούνται, καταστρέφοντας αμέσως τον εγκέφαλο του χρήστη», είπε.

Όπως επισημαίνει το ARS Technica, έχουν υπάρξει και προηγούμενες προσπάθειες να ενταθεί το διακύβευμα για τους παίκτες.

Το 2001, μια καλλιτεχνική εγκατάσταση "PainStation" στη Γερμανία «απειλούσε» τους παίκτες που έχαναν σε ένα παιχνίδι Pong με θερμότητα, χτυπήματα και ηλεκτροσόκ ποικίλης διάρκειας, όπως περιέγραφε τότε το Wired.

Το παιχνίδι τελείωνε μόνο όταν ο παίκτης θεωρούσε ότι ο πόνος ήταν πολύ έντονος για να τον αντέξει.

Την ίδια χρονιά, το "Tekken Torture Tournament", 32 παίκτες συμμετείχαν το δημοφιλές παιχνίδι μάχης Tekken 3 του Playstation φορώντας στα χέρια συσκευές ηλεκτροσόκ που τους προκαλούσαν «μη θανατηφόρα ηλεκτροσόκ» ανάλογα με τους τραυματισμούς από τα χτυπήματα που δέχονταν τα avatars τους στην οθόνη».

Δύο δεκαετίες αργότερα, ο Luckey μιλά για ένα δολοφονικό VR headset που απλά δεν είναι ακόμα «τέλειο».

«Υπάρχει μια τεράστια γκάμα αστοχιών που θα μπορούσαν να σκοτώσουν τον χρήστη τη λάθος στιγμή», παραδέχθηκε. «Αυτός είναι ο λόγος που δεν έχω βρει τα κότσια να το χρησιμοποιήσω ο ίδιος».

Προς το παρόν, το φονικό headset παραμένει απλώς ένα έργο τέχνης που κοσμεί το γραφείο του, όπως λέει. «Μια προκλητική υπενθύμιση για τους ανεξερεύνητους δρόμους στο σχεδιασμό παιχνιδιών».
